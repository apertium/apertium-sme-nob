Du har krav på å være i fred.
BANG! Døra slenges igjen.
Endelig alene.
Ned i stolen.
På med PC-en.
Chatting med venner og surfing på nettet.
I fred for masete foreldre og nysgjerrige småsøsken.
Og vil de absolutt komme inn, så får de banke på først.
På ditt rom er det du som bestemmer.
Vi har alle noe vi ikke ønsker å dele med andre.
Ikke fordi det er kriminelt eller noe vi nødvendigvis må skjule, men rett og slett fordi det er privat.
Derfor er det også du som i første rekke skal bestemme hva folk får vite om deg og hvilke opplysninger du holder for deg selv.
Dine valg.
Du bestemmer selv hva du vil dele, og med hvem.
De færreste vil høylydt be om en klamydiatest i skranken på legekontoret, med et fullsatt venteværelse som lydhørt publikum.
Få vil spre nakenbilder av seg selv på MMS, og risikere at de fem sekunder senere har nådd både kjæreste, lærere og foreldre.
Ingen liker at andre snoker i deres private saker, enten det er i nattbordskuffen eller på PC-en.  	 
Dine grenser.
Behovet for å ha et rom for seg selv som andre respekterer og ikke bryter seg inn i, varierer fra person til person.
Forskjellige vennegjenger har også ulikt syn på hva som er privat.
Dessuten har oppfatningen av hva som er privat endret seg.
Det dine foreldre bare kunne gjøre bak lukkede dører, vil du kanskje ikke nøle med å vise til alle.
Noen ganger har vi behov for å være anonyme.
Vi skal kunne føle oss trygge på at ingen andre får vite alt om oss, eller ser alt vi foretar oss.
Derfor kan du gå til helsesøster uten at andre skal få vite hva dere snakket om.
Du skal også kunne gå på do i fred uten å bli fanget opp av et kamera.
Du har rett til å lukke døra og selv bestemme hvem du vil invitere inn. 
Personopplysningsloven.
Personopplysningsloven skal bidra til at opplysninger om deg blir brukt på en måte som viser respekt for deg.
Formålet med loven er å beskytte deg mot at dine personopplysninger blir brukt på en måte som krenker ditt personvern.
Personopplysning.
En personopplysning er en opplysning som kan knyttes til en enkelt person.
Det betyr at for eksempel navn, alder, adresse og telefonnummer er personopplysninger hvis de kan knyttes kun til deg.
Bilder hvor du kan kjenne igjen personen er også en personopplysning, selv om det ikke står et navn ved bildet.
Fødselsnummeret består av fødselsdato (de seks første sifrene) og personnummer (de fem siste sifrene).
Fødselsnummeret ditt er en personopplysning.
Samtykke.
Andre har i utgangspunktet ikke lov til å bruke dine personopplysninger uten at du først har gitt ditt samtykke, det vil si tillatelse.
Samtykket skal være frivillig og gitt aktivt, og du kan når som helst trekke det tilbake.
Dette er hovedregelen, men det finnes unntak.
For eksempel har staten og kommunen i flere sammenhenger lov til å registrere og bruke personopplysninger uten din godkjenning.
Hovedregelen er at du fra fylte 15 år selv kan samtykke til innhenting og bruk av dine personopplysninger.
Hvis du er yngre enn dette, må de som vil bruke personopplysningene normalt innhente samtykke fra foreldrene dine.
Dersom det dreier seg om såkalt sensitive personopplysninger (for eksempel straffbare forhold, helse, seksualitet og lignende) kreves ofte samtykke fra foreldrene dine frem til du er 18 år.
Informasjon og innsyn.
Gir du fra deg personopplysninger har du rett til å få vite hvem som samler dem inn, hva de skal brukes til, om de vil bli utlevert til andre, og i så fall til hvem.
Du har krav på å få vite hvilke opplysninger andre har om deg, hva informasjonen skal brukes til og hvordan de har fått tak i opplysningene.
Du kan kreve at feilaktige eller mangelfulle opplysninger blir rettet.
Opplysninger som ikke lenger er nødvendige for det opprinnelige formålet, skal slettes.
Far overvåker.
Ei tenåringsjente dro på skiferie med venner, alene uten foreldre. 
Men hvor alene var hun? 
Faren abonnerte på mobiltjenesten Trygghetsmobilen og satt hjemme foran PC-en og kontrollerte hvor hun befant seg. 
Han så ingen betenkeligheter ved denne kontrollen, og datteren ga uttrykk for at det var greit, selv om hun var litt skeptisk til at faren kunne spore henne til enhver tid. 
Barneombud Reidar Hjermann var meget skeptisk, og uttalte at ”Et system der foreldre til enhver tid kan kontrollere hvor barna deres befinner seg, er en soleklar krenkelse av barnets privatliv”.
Kilde: NRK Dagsrevyen.
Sjekker datterens pengebruk.
En mor forteller at hun setter datterens lommepenger inn på en konto med bankkort i stedet for å gi henne kontanter. 
Hun gjennomgår datterens kontooversikt på nettbanken regelmessig, og har dermed full kontroll med hvor og når datteren har brukt lommepengene.
Kilde: Datatilsynet.
Hva mener du?
Hvor går grensen for hva foreldrene dine skal ha rett til å vite om deg?
- Skal de kunne gå i nattbordskuffen din?
- Skal de få se bankutskriftene dine for å kontrollere hvor du har brukt bankkortet?
- Er det greit at de går inn på PC-en din og sjekker hvilke nettsider du har vært inne på?
Hvor gammel bør du være før foreldrene dine ikke lenger kan kreve innsyn i alt du gjør?
- Bør det være ulike grenser for eksemplene nevnt ovenfor? I så fall hvilke?
Oppgave.
Synet på hva som er privat og hva som egner seg for offentligheten har endret seg.
- Finn eksempler på situasjoner som vises på TV, Internett, aviser og blader som du tror ikke kunne vært vist for 20 år siden, fordi det den gang ble sett på som privat.
Vis hvordan grensene har flyttet seg.
- Hvor synes du grensen bør gå i dag?
Misbruk av opplysninger.
Personopplysninger er en av de datatypene som vokser raskest på Internett.
De fleste unge legger ut informasjon og bilder både av seg selv og andre på hjemmesider og nettsamfunn.
Det finnes også en rekke offentlige kilder til personopplysninger, for eksempel skattelister og telefonkataloger.
Samtidig blir verktøyene for å søke frem og kombinere informasjon på Internett stadig bedre.
Visste du at?
98 prosent av ungdom mellom 8 og 18 år har tilgang til PC hjemme.
26 prosent av disse bruker Internett til å legge ut bilder og informasjon.
Den viktigste grunnen ungdom oppgir til at de ikke vil legge ut informasjon om seg selv på Internett, er frykt for å bli kontaktet av noen de ikke kjenner.
38 prosent i denne gruppen har opplevd at ukjente på Internett har bedt dem om bilde,  telefonnummer, adresse eller lignende.
Kilde: Trygg bruk-undersøkelsen 2008 (Medietilsynet)
Hva mener du?
Hvordan kan du verne deg mot at andre misbruker opplysninger om deg?
- Hva kan du gjøre for å unngå ubehagelige/farlige situasjoner?
- Hvor mye informasjon tror du trengs for å finne ut hvem noen er og hvor de bor? 
Oppgaver.
Se på informasjonen om deg selv som ligger på nettet – på profilen din eller på en hjemmeside.
- Kan du bruke dette til å finne enda mer informasjon om deg selv? Bruk en søkemotor, telefonkatalogen.no, 1881 eller lignende.
Kombiner gjerne flere opplysninger (navn + år, nick + skole osv).
- Finner du noe du ikke visste at var på nett?
- Er all informasjonen som kommer fram riktig og sannferdig?
- Finner du noe du synes var ubehagelig?
Husk! Du er hva jeg leser om deg.
Det finnes mange som kan være interesserte; personer i din nærhet, fremtidige arbeidsgivere, kommersielle interesser og kriminelle.
- Hvilket inntrykk får den som samler all informasjon som finnes om deg på nettet?
Når du bruker en søkemotor, registrerer den hvilken datamaskin som brukes (IP-adresse).
- Kan du finne ut om søkeordene lagres av Google eller andre søkemotorer, og hvor lenge de lagres?
- Hva kan denne informasjonen brukes til?
Postmannen.
Dette er en av 6 filmer som ble laget etter en manuskonkurranse for elever i videregående skole.
Filmen er laget av elever ved Noroff mediegymnas i Fredrikstad.
Mannen i bakgata.
Dette er en av 6 filmer som ble laget etter en manuskonkurranse for elever i videregående skole.
Filmen er laget av elever ved Mo og Jølster vgs.
