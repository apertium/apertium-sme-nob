Hans Majestet Kongen
Harald V - Norges Konge - ble født 21. februar 1937 på Skaugum i Asker. Han er sønn av Kong Olav V (1903-1991) og Kronprinsesse Märtha (1901-1954). Da Kong Olav V døde 17. januar 1991, overtok Kronprins Harald som konge.
Kong Harald var den første norskfødte prins på 567 år. Det daværende Kronprinsparet hadde fra før to døtre, Prinsesse Ragnhild og Prinsesse Astrid, men ingen av disse var arveberettigede til tronen etter Grunnloven av 1814. Ved Prins Haralds fødsel var arvefølgen sikret. Etter en Grunnlovsendring i 1990, er nå eldste barn uansett kjønn arveberettiget til tronen, men som en overgangsordning ble det bestemt at mann går foran kvinne for dem som er født før 1990.
Oppvekst
De første tre årene vokste Prins Harald opp i fredfulle omgivelser på Skaugum, men idyllen ble brutalt brutt da tyskerne invaderte Norge 9. april 1940. For å unngå å bli tatt i forvaring av okkupasjonsmakten forlot Kongefamilien, Regjeringen og Stortinget Oslo med tog.
Ved Elverum skilte Kronprins Olav lag med sin familie. Kronprinsesse Märtha og de tre barna, Prinsesse Ragnhild, Prinsesse Astrid og Prins Harald flyktet i sikkerhet over grensen til Sverige. Etter noen måneder i Sverige reiste Kronprinsessen og barna videre til USA med båt.
Mens Kong Haakon og Kronprins Olav oppholdt seg i London, bodde Kronprinsessen og barna i utkanten av Washington DC til freden kom i 1945.
Kronprins Olav kom tilbake til Norge 13. mai 1945, mens Kong Haakon og resten av Kronprinsfamilien satte foten på norsk jord 7. juni. Kongefamilien ble møtt med enorm jubel av de mange tusener som hadde møtt frem for å ta dem i mot etter fem års okkupasjon.
Utdanning
Etter freden begynte den unge prinsen på Smestad skole i Oslo. Bortsett fra en sikkerhetsvakt på gangen, var det lite som skilte prinsens skolegang fra andre barns. For å fylle de krav man stiller til en moderne monark i dagens samfunn, ble det lagt vekt på at oppdragelsen skjedde med forankring i folket og samtiden. Prinsen fortsatte utdannelsen på Oslo Katedralskole der han gikk ut som rødruss i 1955. Samme høst ble han immatrikulert ved Universitetet i Oslo.
Etter Examen artium begynte Prins Harald på Kavaleriets befalsskole og fortsatte på Krigsskolen der han tok eksamen i 1959. Da plikttjenesten var avlagt, reiste Kronprins Harald til Oxford. Fra 1960 til 1962 studerte han samfunnsvitenskap, historie og økonomi ved Balliol College.
Kronprins
Da Kong Haakon VII døde 21. september 1957, ble Prins Harald Kronprins, og møtte for første gang i Statsråd. Året etter fungerte han som Regent i Kongens fravær. Kronprinsen sto ved Kong Olavs side og fikk etter hvert flere representasjonsoppdrag. Han deltok blant annet sammen med handelsdelegasjoner for å fremme norsk næringsliv i utlandet.
I 1960 gjennomførte Kronprins Harald sin første store utenlandsreise. Turen gikk til USA i forbindelse med 50 årsjubileet til The American-Scandinavian Foundation.
Familie
I mars 1968 ble det kunngjort at Kong Olav hadde gitt sin tillatelse til at Kronprinsen fikk gifte seg med Sonja Haraldsen fra Vinderen i Oslo. Paret hadde kjent hverandre i ni år før det ble avgjort at ekteskap kunne inngåes.
For Kong Olav var ikke dette bare et familieanliggende, men også en statssak som kunne få konsekvenser for Kongedømmets fremtid. Etter å ha konsultert både Stortingspresidenten, de parlamentariske lederne og Regjeringen, ga Kongen sitt samtykke til at Kronprinsen giftet seg borgerlig. Den 29. august 1968 sto bryllupet i Oslo Domkirke. Det nye Kronprinsparet fikk en overveldende mottagelse blant folk over hele landet. Kronprinsessen tok sin del av de offisielle representasjonspliktene.
Sammen og hver for seg har de besøkt en rekke steder i Norge, og de har gjennomført mange reiser internasjonalt. Kong Harald og Dronning Sonja har to barn. Prinsesse Märtha Louise ble født 22. september 1971, og Kronprins Haakon 20. juli 1973.
Offisielle plikter
Etter innføringen av parlamentarismen i 1884, er Kongens plikter i hovedsak representative og seremonielle. Kongen leder Statsråd hver fredag, og han foretar den høytidelige åpningen av Stortinget hver høst. Ingen lover eller vedtak i Statsråd er gyldige før Kongen har sanksjonert og statsministeren kontrasignert. Når Grunnlovens bokstav fortsatt sier at den utøvende makt ligger hos Kongen, betyr dette i dag Regjeringen.
Ved regjeringsskifter spiller Kongen en viktig rolle. Normalt gir avgående statsminister Kongen et råd om hvem som bør bli ny statsminister. Hvis den parlamentariske situasjonen derimot er uklar, må Kongen utøve eget skjønn ved valg av statsminister.
Kongen og Dronningen avlegger statsbesøk i utlandet og er vert når utenlandske statsoverhoder kommer på besøk til vårt land. Det er kongen som tar i mot fremmede lands ambassadører i Oslo når de skal avlevere sine akkreditivbrev. Dette skjer under en høytidelig audiens på Slottet.
Han har rang av General i Hæren og Luftforsvaret, og Admiral i Sjøforsvaret, og er landets øverste befalingsmann.
I det daglige arbeidet på Det Kongelige Slott i Oslo inngår også audienser, foretreder, samtaler med statsminister, utenriksminister og med representanter for Forsvaret. Kongen besøker ofte private og offentlige institusjoner på sine reiser til forskjellige deler av landet.
Hvert år gjennomfører Kongeparet en fylkesreise – der de besøker flere av fylkets kommuner i løpet av noen dager. Kongeskipet ”Norge” blir ofte benyttet av Kongeparet ved reiser langs norskekysten.
Signing
Da Kong Olav ble syk våren 1990, ble Kongens funksjoner som Statsoverhode ivaretatt av Kronprinsregenten. Og i henhold til Grunnloven overtok han som Norges Konge da Kong Olav sovnet inn 17. januar 1991. Som sin far og farfar, tok Kong Harald valgspråket "Alt for Norge". Fire dager senere avla Kong Harald ed i Stortinget. Dronning Sonja var med under edsavleggelsen. Det var da 69 år siden sist en norsk Dronning var til stede i Stortingssalen.
Kongen og Dronningen ble etter eget ønske signet i Nidarosdomen i Trondheim 23. juni 1991. Kongesigning er en tusenårig tradisjon i Norge og ble tidligere foretatt under kroningen av den nye monark. I 1908 fjernet Stortinget kroningsparagrafen i Grunnloven. Kong Olav som hadde stor sans for tradisjoner, ga uttrykk for at han gjerne ville bli signet i Nidarosdomen. Gjennom signingen ønsket Kong Olav å motta Guds velsignelse over sin kongegjerning. Denne tradisjonen ønsket Kong Harald og Dronning Sonja å føre videre da de ble signet av biskop Finn Wagle i Nidaros.
I forbindelse med signingen gjennomførte Kongeparet en ti dagers rundreise i Sør-Norge. Året etter gjennomførte Kongefamilien en 22 dager lang reise i de fire nordligste fylkene.
Interesser
Kongefamilien er svært interessert i idrett og friluftsliv. Kong Harald er glad i naturopplevelser, som han kombinerer med jakt og fiske. Han er opptatt av miljøspørsmål og var i 20 år president i Verdens Naturfond (WWF Norge).
Kongeparet engasjerte seg aktivt i forbindelse med de olympiske vinterlekene på Lillehammer i 1994. Kongen var æresformann i Organisasjonskomiteen (LOOC), og det var han som åpnet vinterlekene.
Kongen har flere ganger markert seg i nasjonale og internasjonale seilmesterskap. I 1964 bar han det norske flagget ved åpningen av de Olympiske sommerlekene i Tokyo. I 1987 ble han og mannskapet verdensmestre med seilbåten, entonneren "Fram X", og i 2005 ble de europamestre med ”Fram XV”. Kongen er fortsatt aktiv konkurranseseiler og deltar hvert år i nasjonale og internasjonale regattaer. I 2006 fikk Kongen ny seilbåt, ”Fram XVI”.
H.M. Kongens dekorasjoner
H.M. Kongen har følgende ordener, medaljer og dekorasjoner:
Finner du ikke det du leter etter, kan du kontakte svartjenesten på telefon, e-post, nettprat eller SMS. 
Mer informasjon om dette finner du på siden Spør oss. 
Service-erklæring
Hva kan Norge.no hjelpe med?
Norge.no er en offentlig tjeneste som består av internettportalen www.norge.no og en publikumstjeneste som svarer på henvendelser via telefon, nettprat, e-post, SMS, brev og telefaks.
Norge.no kan hjelpe deg med opplysninger om offentlige virksomheter, lover, regler, plikter og rettigheter. Gjelder henvendelsen enkeltsaker eller tolkning av lover, hjelper vi deg med å finne fram til rett offentlig kontor.
Du kan kontakte Norge.no anonymt. 
Svartider
På telefon, nettprat og SMS får du svar med det samme. 
Utenom åpningstiden kan du legge igjen beskjed på nettprat, sende SMS eller sende e-post. 
Legger du igjen en beskjed på nettprat eller sender oss en SMS, vil vi svare deg neste virkedag. 
Sender du e-post, brev eller telefaks, svarer vi deg innen tre virkedager. 
Oppdatering av www.norge.no
Norge.no oppdaterer jevnlig portalens innhold. 
Likevel kan det finnes innhold som ikkje er fullstendig eller ajourført. 
Finner du feil eller har kommentarer, send oss gjerne e-post.
I utviklingen av www.norge.no legger vi vekt på brukernes behov og forutsetninger, i tillegg til generelle krav om tilgjengelighet og brukervennlighet.
Språk
Norge.no søker å oppfylle kravene i lov om målbruk i offentleg teneste. 
Vi bestreber oss på å føre et enkelt og forståelig språk, både på www.norge.no og i vår kontakt med brukerne. 
Vi har også som mål å unngå utenlandske faguttrykk, og i stedet bruke norske ord og begreper.
Informasjonen på www.norge.no oppdateres samtidig på bokmål og nynorsk. 
Når du kontakter oss skriftlig, får du svar på den målformen du selv bruker.
Offentlige instanser som har offisiell samisk eller kvensk navneform er oppført med alle navneformene.
Informasjon på engelsk om det offentlige finner du på den engelske utgaven av norge.no, www.norway.no. 
Vi besvarer også henvendelser på engelsk. 
Dine tilbakemeldinger er viktige!
Vi er opptatt av hva du synes om de tjenestene vi tilbyr og den servicen du har fått. 
Har du forslag til nye tjenester eller til hva vi kan gjøre for å bli bedre, vil vi gjerne høre fra deg. 
Finner du noe som bør rettes opp på www.norge.no, setter vi også pris på om du gir oss en tilbakemelding. 
Krav til eksterne nettsteder
For at det skal legges lenke fra www.norge.no til et nettsted, må nettstedet være styrt av et offentlig (kommunalt, fylkeskommunalt eller statlig) organ eller en offentlig virksomhet. 
Med offentlig virksomhet menes
    * forvaltningsorganer og -bedrifter etter forvaltningslovens §1 og organer som er unntatt fra denne loven jf §4
    * kongehuset
    * offentlig eide virksomheter
    * stiftelser og organisasjoner med tilknytning til offentlig virksomhet eller med særskilte samfunnsoppgaver 
Mer om kvalitet på offentlige nettsteder
Et av målene til Norge.no er å stimulere til bedre kvalitet på offentlige nettsider. 
Det er Norge.no som utarbeider kvalitetskriterier for offentlige nettsider. 
Kvalitetskriteriene ble oppdatert i 2009. 
Evalueringen angis i fra en til seks stjerner, der seks stjerner er toppkarakter. 
Du finner resultatet på  www.norge.no/kvalitet. 
Rikssamling
I tidlig middelalder besto Norge av en rekke mindre kongedømmer. Sagaene forteller at det var Harald Hårfagre (ca. 865 - ca. 933) som samlet Norge til ett rike.
Harald Hårfagres far, Halvdan Svarte, var småkonge i Vestfold og Oppland. Harald skal ha vært ti år da han overtok riket, etter at Halvdan Svarte gikk gjennom isen på Randsfjorden og druknet. Harald hadde imidlertid større ambisjoner, og bestemte seg for å samle alle småkongedømmene til ett rike. I følge Snorres kongesagaer, sverget han å ikke kutte hår og skjegg før han hadde nådd dette målet, og det var opphavet til tilnavnet hans.
Slaget ved Hafrsfjord regnes som sluttføringen av samlingsverket, rundt 885. Selv om landet nå i prinsippet var samlet under én konge, var det likevel langt igjen til en fast og stabil organisatorisk enhet. Leidangen skulle bli ett element i slik en organisatorisk rikssamling.
Leidangen var et felles, organisert kystforsvar basert på lokale skip. Den ble bygget opp under Harald Hårfagres sønn, Håkon Adelstensfostre (ca. 920-960). Befolkningen langs kysten pliktet å stille med skip, mannskap og proviant. Over tid ble denne plikten til å stille med ressurser til leidangen omdannet til en ordinær skatt til kongen.
Kristningen av Norge hadde en klart rikssamlende funksjon. Kristningen var en prosess over lang tid, men tidfestes gjerne til Kong Olav Haraldsson og slaget på Stiklestad i 1030. Kongen falt selv i slaget, men kristendommen ble landets offisielle religion og oppbyggingen av en landsomfattende kirkeorganisasjon bidro til å styrke rikskongedømmet. Etter sin død ble Kong Olav kanonisert, og Olav den hellige ble et nasjonalt symbol. Hans helgenstatus bidro til kirkens gjennomslagskraft, men ga også legitimitet til Olavs etterkommere og deres krav på kronen.
Kirken styrket sin makt utover 1100-tallet gjennom etableringen av faste bispeseter og flere klostre. Kroningen av barnekongen Magnus Erlingson i 1163 var den første i Norge, og befestet kirkens sentrale stilling. Den unge kongen lå i strid med birkebeineren Sverre Sigurdsson, og hadde arverett bare gjennom moren. Han måtte styrke sitt krav på tronen gjennom kirkens velsignelse.
Lagtingene i ulike deler av landet, hadde vært en samlende institusjon med røtter tilbake til 800-tallet. På 1270-tallet fikk Norge sin første riksdekkende lovgivning gjennom Magnus Lagabøtes landslov.
Arv og valg.
Det norske kongedømmet i middelalderen var et arvelig valgkongedømme. Det bygget med andre ord på en kombinasjon av arv og valg. Alle kongens sønner hadde lik rett til tronen og kunne legge sitt krav fram på tinget. Men det var opp til de frammøtte der å velge eller vrake ham. Tingets aksept, folkets valg, ga kongemakten legitimitet.
Tronfølgerloven av 1163 erstattet alle kongesønners rett til tronen med et enekongedømme der eldste sønn hadde arverett. Dette ble stadfestet i 1260 da Norge fikk en ny tronfølgerlov. Fra da av var Norge et rent arverike, der kongemakten gikk i arv fra far til eldste sønn.
Personalunioner.
1 1319 døde Håkon V Magnusson uten en mannlig arving. Hans datter Ingeborg var gift med den svenske tronarvingen, Erik. Deres sønn, Magnus, arvet således både Norge og Sverige. Dette er starten på en rekke personalunioner mellom Norge, Sverige og Danmark.
Norge svekkes politisk og økonomisk utover 1300-tallet, blant annet som følge av svartedauden, og blir en stadig svakere part i disse unionene. Fra 1536 blir Norge et lydrike under Danmark. 
Statsbesøk til Sør-Afrika.
I dag innledet DD.MM. Kongen og Dronningen et tre dagers statsbesøk til Sør-Afrika. 
Kongeparet reiser i spissen for en delegasjon med representanter for norsk ledelse, kultur og næringsliv.
Kongen og Dronningen ble ønsket velkommen av President Jacob Zuma og fru Zuma med en høytidelig velkomstseremoni i Union Buildings. 
Stedet huser regjeringen og Presidentens kontorer, og er omgitt av et større anlegg med en rekke minnesmerker. 
Det er her innsettelsesseremoniene for nye presidenter finner sted.
Velkomstseremonien ble etterfulgt av bilaterale samtaler mellom Kongeparet og Presidentparet, og møter mellom den norske og den Sør-Afrikanske delegasjonen. 
Senere i dag vil Kongeparet også med visepresident Kgalema Motlanthe.
Åpnet utenrikspolitisk seminar.
Senere foretok Kong Harald den offisielle åpningen av seminaret ”States in Fragile Environments” ved Universitetet i Pretoria. 
En av hovedtalerne på dette seminaret var utenriksminister Jonas Gahr Støre.
I åpningstalen sin, understreket Kong Harald blant annet det gode samarbeidet mellom Sør-Afrika og Norge rundt avtalen som forbyr bruken av antipersonellminer
Omvisning i Freedom Park.
Freedom Park – Frihetsparken – ligger på et høydedrag i Pretoria. 
Parken ble bygget ut fra et ønske om symbolsk forsoning med tidligere konflikter, og åpnet i 2007. 
Parken søker å fortelle det sør-afrikanske folkets historie på en visuell og interaktiv måte.
Kong Harald og Dronning Sonja fikk en omvisning parken, og fikk også et møte med the Field Band Foundation. 
Forbundet har som mål å gi unge muligheter til å utvikle sine evner gjennom musikk og dans, og har hatt et partnerskap med Norges musikkorpsforbund siden 2001. 
Gjennom utvekslingsprogrammet Bands Crossing Borders har sør-afrikanske korpsmedlemmer studert og jobbet et år i Norge, mens nordmenn har tilbrakt et år med undervisning i Sør-Afrika.
Offisiell bankett.
I kveld er Kongen og Dronningen President Zuma og fru Zumas gjester ved en offisiell bankett i Presidential Guest House.
Portrett av Kronprinsesse Sonja.
H.M. Dronning Sonja ble i 1982 portrettert av Andy Warhol i forbindelse med et atelierbesøk hos kunstneren i New York.
Portrettene av den daværende Kronprinsessen inngår i den omfattende serien Celebrities.
Andy Warhol.
Andy Warhol (1928-1987) var en av de fremste representantene for den amerikanske popkunsten, og han har laget bilder som regnes som ikoner i det 20. århundrets kunst.
Selv de lite kunstinteresserte har sannsynligvis sett og hørt om seriene Campbell’s Soup Cans, Disasters og Marilyns (portretter av Marilyn Monroe).
Warhol ble selv en internasjonal celebritet, og han er også en av tidenes mest produktive portrettører.
Det er anslått at han laget rundt 800 portretter, i litt over en 25 års periode, fra 1961 frem til sin død i 1987.
Denne genren står derfor sentralt i hans produksjon.
Han malte forfattere, designere, kunstnere, kriminelle, kongelige, politikere og idrettsutøvere.
Portrettene kunne enten være laget på oppdrag eller han valgte å male dagsaktuelle personligheter i forbindelse med spesielle begivenheter.
I 1964, for eksempel, rett etter mordet på John F. Kennedy, laget Warhol en mengde portretter av presidentens enke; Jackie.
Teknikk.
I sistnevnte kategori, som i de mest kjente portrettene av Marilyn Monroe, Jackie Kennedy eller Elisabeth Taylor brukte han allerede eksisterende fotografier; offisielle studio stills eller bilder han fant i aviser.
I de portrettene som er bestillingsverk, er han selv, eller en av hans assistenter, fotografen.
Felles for alle portrettene er at et fotografi er utgangspunkt for videre bearbeidelse.
Fotoet blir overført til lerretet ved hjelp av silketrykk-teknikken.
Portrettene får derfor monokrome fargeflater; omriss og konturer blir viktige billedelementer.
Modellenes ansikter blir forenklede og ikoniske.
Silketrykket ble i hovedsak brukt som en kommersiell reproduksjonsmetode før Warhol benyttet det i sin kunst.
Det finnes Warhol-portretter av kongelige, som H.M. Dronning Margrethe II og H.M. Dronning Elisabeth II (inngår i serien Reigning Queens, 1985).
Men oftest er disse basert på offisielle fotografier.
Få kongelige har sittet modell for denne legendariske kunstneren, men H.K.H. Prinsesse Caroline av Monaco, som H.M. Dronning Sonja, bør nevnes her.
Møtet med Warhol.
H.M. Dronningen sier selv om sitt møte med Warhol at det var en surrealistisk opplevelse.
”Han var liten og tynn, og helt blek med en underlig frisyre… Han tok i mot oss som en konge, og celebre gjester kom og gikk – som i et hoff.
Det var virkelig en fetert mann.
Han var vennlig, men ordknapp og tilbaketrukket, kanskje litt sjenert”.
(Brun, Hans-Jakob, Impulser, s. 106-107).
Tre av fotografiene kunstneren tok av Kronprinsessen under dette besøket inngår i dag i samlingene til The Andy Warhol Museum i Pittsburgh, Pennsylvania.
Portrettene av Kronprinsesse Sonja.
Portrettserien av Kronprinsesse Sonja består av 6 malerier med forskjellige fargekombinasjoner, og hvert portrett er i samme størrelse som de fleste av hans bilder i denne genren; 103x103 cm.
Flere eksemplarer i en serie er også vanlig i Warhols produksjon.
En av variantene havnet som regel i Warhols arkiv.
Innholdet i dette arkivet ble siden, etter kunstnerens eget ønske, etablert som the Andy Warhol Foundation.
Ett av portrettene av H. M. Dronningen ble nylig solgt derfra.
De fleste portrettene av H. M. Dronningen befinner seg i dag i privat eie, mens to eksemplarer er å finne ved henholdsvis Nasjonalmuseet for kunst, arkitektur og design og Astrup Fearnleys Samlinger.
Krigsårene 1940-1945
Tyske tropper angrep Norge morgenen 9. april 1940. Den tyske okkupasjonsmakten forsøkte å sikre seg Konge og Regjering for å tvinge Norge til å overgi seg, men både Kongefamilien, Regjeringen og de fleste av stortingsrepresentantene kom seg ut av Oslo før tyskerne rykket inn i byen.
Angrepet.
Natt til 9. april 1940 var krysseren Blücher på vei inn Oslofjorden. Sammen med flere andre, mindre skip, førte Blücher tyske tropper mot hovedstaden. Oppdraget var å ta Konge og Regjering til fange, for å tvinge fram en rask norsk kapitulasjon.
De tyske skipene ble oppdaget av kystforsvaret ved Færder og senere ved Bolærne fort. Meldinger om fremmede krigsskip ble sendt til Oscarsborg festning, strategisk plassert der Oslofjorden er på sitt smaleste. Da de tyske skipene kom inn i Drøbaksundet, beordret kommandanten på Oscarsborg, oberst Birger Eriksen, angrep. Blücher ble truffet av skyts fra kanonene ”Moses” og ”Aron”, og senere av torpedoer fra Nordre Kaholmen. Klokken 06:22 sank Blücher, og hoveddelen av mannskapet på over 1300 mann, omkom.
Senkingen av Blücher stanset midlertidig den tyske framrykkingen mot Oslo. Dermed fikk Kongefamilien, Regjeringen og store deler av Stortinget tiden de trengte til å komme seg i sikkerhet.
Kongens første nei.
Et ekstratog forlot Østbanen i Oslo med Norges politiske ledelse om bord. På Elverum ga Stortinget Konge og Regjering fullmakt til å styre landet så lenge krigen varte.
10. april møtte Kong Haakon tyskernes sendemann, Curt Bräuer. Tyskerne krevde at regjeringen Nygaardsvold, som hadde nektet å kapitulere, måtte gå av og at Kongen skulle utevne en ny, tyskvennlig regjering under ledelse av nasjonalsosialisten Vidkun Quisling.
Kongen la de tyske kravene fram for et ekstraordinært statsråd i Nybergsund. Han erklærte at regjeringen selvfølgelig sto fritt til å fatte sin beslutning, men at han selv ikke kunne gå med på de tyske kravene. Han ville heller abdisere enn å utnevne Quisling til statsminister.
Regjeringen sluttet seg til Kongens nei og opprettholdt motstandslinjen. Tyskerne svarte med massive bombeangrep mot Nybergsund.
Eksil.
Etter hvert ble det tydelig at Norge, selv med alliert støtte, ikke kunne motstå de tyske troppene. Når de allierte besluttet å trekke seg ut, måtte Kongen fatte den tunge beslutningen om at han, sammen med Kronprins Olav og Regjeringen, måtte forlate landet. 7. juni dro de fra Norge med den engelske krysseren Devonshire. En norsk eksilregjering ble etablert i London. Det var viktig å opprettholde en konstitusjonell makt på ikke-okkupert territorium. Herfra ledet og koordinerte eksilregjeringen norsk motstand de neste fem årene.
Kong Haakon ble et viktig, samlende symbol for motstandskampen og et fritt Norge. Kongens taler over radio fra London bidro til å holde mot og motstandsvilje oppe.
I Norge forsøkte den tyske okkupasjonsmakten under ledelse av Rikskommisær Josef Terboven å etablere et Riksråd. Dette skulle velges av Stortinget og være et samarbeidsorgan for okkupantene. Ordningen forutsatte imidlertid at Kongen abdiserte. I sin tale 8. juli 1940 redegjorde Kong Haakon for hva han så som sin plikt som Norges Konge, og nok en gang svarte Kongen nei.
25. september brøt forsøkene på å etablere et riksråd endelig sammen. Terboven erklærte Konge og Regjering for avsatt og forbød alle andre politiske partier enn Nasjonal samling. All virksomhet til fordel for Kongehuset var nå forbudt. Kong Haakon og eksilregjeringen svarte at de ville fortsette kampen til Norge var fritt.
30. juni 1944 utnevnte Regjeringen i London Kronprins Olav til forsvarssjef. Han overtok ledelsen av de norske styrkene og samarbeidet med de allierte.
Kronprinsesse Märtha.
Allerede natten mellom 9. og 10. april, reiste Kronprinsesse Märtha over grensen til Sverige sammen med Kronprinsparets tre barn. Der oppholdt de seg hos svenske slektninger fram til 12. august da de reiste videre til USA etter invitasjon fra presidenten, Franklin D. Roosevelt. Under oppholdet arbeidet Kronprinsessen utrettelig for norske interesser, og hennes vennskap med presidentparet bidro til å gi henne gjennomslag.
Hjemkomsten.
Tyskland kapitulerte 8. mai 1945. Den 13. mai kom Kronprins Olav og fem statsråder tilbake til et frigjort Norge. Kong Haakon, Kronprinsesse Märtha og resten av familien fulgte etter 7. juni, på dagen fem år etter at Konge og Kronprins hadde måttet forlate landet. 
