Majestehta Gonagas
Harald V – Norgga Gonagas – riegádii guovvamánu 21. beaivvi 1937 Skaugumis Askeris. Son lea Gonagas Olav V (1903-1991) ja Ruvdnaprinseassa Märtha (1901-1954) bárdni. Go Gonagas Olav V jámii ođđajagimánu 17. beaivvi 1991, šattai Ruvdnaprinsa Harald gonagas.
Gonagas Harald lea vuosttaš norggasriegádan prinsa 567 jahkái. Dalá Ruvdnaprinsabáras ledje ovdalaččas guokte nieidda, Prinseassa Ragnhild ja Prinseassa Astrid, muhto ii goappásge sudnos lean 1814 Vuođđolága mielde árbenriekti truvdnui. Go Prinsa Harald riegádii, de lei truvdnui sihkkarastojuvvon árbbolaš. Maŋŋel go Vuođđoláhka rievdaduvvui 1990:s, de lea dál boarraseamos mánás árbenriekti truvdnui, beroškeahttá das lea go nieida vai bárdni, muhto álgonjuolggadussan mearriduvvui ahte dievdu manná ovddabeallái nissonolbmo sin gaskkas geat leat riegádan ovdal 1990.
Bajásšaddan
Vuosttaš golbma jagi bajásšattai Prinsa Harald ráfálaš birrasis Skaugumis, muhto ráfidilli nuppástuvai fáhkka go duiskalaččat márre Norgii cuoŋománu 9. beaivvi 1940. Gonagasbearaš, Ráđđehus ja Stuoradiggi báhtaredje Oslos togain, vai duiska okkupašuvdnafápmu ii beassan sin váldit gitta.
Elverumas earránii Ruvdnaprinsa Olav eret iežas bearrašis. Ruvdnaprinseassa Märtha iežas golmmain mánáin, Prinseassa Ragnhild, Prinseassa Astrid ja Prinsa Harald báhtaredje sihkarvuhtii ráji badjel Ruŧŧii. Go ledje muhtun mánuid orron Ruoŧas, de vulggii Ruvdnaprinseassa oktan mánáidisguin fatnasiin USA:ii.
Dan botta go Gonagas Haakon ja Ruvdnaprinsa Olav oruiga Londonis, de orui Ruvdnaprinseassa mánáidisguin olggobealde Washington DC dassážii ráfi fas bođii 1945:s.
Ruvdnaprinsa Olav máhcai ruovttoluotta Norgii miessemánu 13. beaivvi 1945, ja Gonagas Haakon ja earát Gonagasbearrašis duolmmastedje fas norgga eatnamii geassemánu 7. beaivvi. Gonagasbearaš vuostáiváldojuvvui máŧohis ávvučuorvasiiguin ollu duhát olbmuin geat ledje boahtán sin vuostáiváldit vihtta jagi okkupašuvnna maŋŋá.
Oahppu
Go ráfi lei boahtán, de álggii nuorra Prinsa Smestad skuvlii Oslos. Lei unnán mii earuhii nuorra Prinssa skuvlavázzima eará skuvlamánáin, earret dan ahte čađat lei heaggavákta feaskáris. Deavdin dihtii daid gáibádusaid mat leat ođđaáigásaš monárkii otná servodagas, de biddjojuvvui ollu deaddu dasa ahte bajásgeassin galggai vuođđuduvvot norgga álbmoga ja servodaga dillái. Prinsa jotkkii skuvlavázzima Oslo Katedralskuvllas, gos lei ruksesruošša 1955:s. Seamma čavčča immatrikulerejuvvui son Oslo Universitehtii.
Maŋŋá Examen artium álggii Prinsa Harald Kavaleriija befálaskuvlii ja dan maŋŋá álggii son Soahteskuvlii gos válddii eksámena 1959:s. Go lei geargan geatnegahttojuvvon bálvalusain, vulggii Ruvdnaprinsa Harald Oxfordii. 1960 rájes 1962 rádjái logai son servodatdiehtaga, historjjá ja ekonomiija Balliol Colleges.
Ruvdnaprinsa
Go Gonagas Haakon VII jámii čakčamánu 21. beaivvi 1957, šattai Prinsa Harald Ruvdnaprinsan, ja lei vuosttaš geardde mielde Stáhtaráđis. Jagi maŋŋá doaimmai son Regeantan Gonagasa sajis. Ruvdnaprinsa lei čađat Gonagasa bálddas ja oaččui dađista eanet ja eanet ovddastanbargguid. Earet eará lei son gávpesáttagottiid fárus dovddusindahkamin norgga ealáhusaid olgoriikkain.
1960:s čađahii Ruvdnaprinsa Harald iežas vuosttaš stuora olgoritmátki. Son mátkkoštii USA:ii The American-Scandinavian Foundation 50 jagi ávvudeapmái.
Bearaš
Njukčamánus 1968 almmuhuvvui ahte Gonagas Olav lei addán Ruvdnaprinsii lobi náitalit Sonja Haraldseniin, gii lei eretVinderenis Oslos. Soai leigga oahpásnuvvan juo ovcci jagi ovdal go mearriduvvui ahte oažžuba lobi náitalit.
Gonagas Olavii ii lean diet dušše bearrašii gullevaš ášši, muhto stáhtaášši mas sáhtte šaddet váikkuhusat olles Gonagasválddi boahtteáigái. Go vuos lei ráđđádallan sihke Stuoradiggepresideanttain, parlamentáralaš jođiheddjiiguin ja Ráđđehusain, de attii Gonagas lobi Ruvdnaprinsii náitalit dakkárin gii ii lea gonagassogalaš. Borgemánu 29. beaivvi 1968 vihahuvvuiga soai Oslo Duopmogirkus. Olbmot miehtá riikka válde hui bures vuostá ođđa Gonagasbára. Ruvdnaprinseassa válddii maid oasi almmolaš ovddastangeatnegasvuođain.
Sihke ovttas ja goabbáge sierranassii finadeigga soai ollu báikkiin Norggas, ja leaba čađahan ollu mátkkiid olgoriikkain. Gonagas Haraldis ja Dronnet Sonjas lea guokte máná. Prinseassa Märtha Louise riegádii čakčamánu 22. beaivvi 1971, ja Ruvdnaprinsa Haakon riegádii suoidnemánu 20. beaivvi 1973.
Almmolaš geatnegasvuođau
Maŋŋá go parlamentarisma ásahuvvui 1884:s, leat Gonagasa geatnegasvuođat eanas ovddastanbarggut ja seremoniála doaimmat. Gonagas jođiha Stáhtaráđi juohke bearjadaga, ja juohke čavčča rahpá son Stuoradikki allaáiggalaš dilálašvuođas. Ii makkárge láhka dahje mearrádus maid Stáhtaráđđi dahká boađe fápmui ovdal go Gonagas lea dan dohkkehan ja stáhtaministtar dasto dan vuolláičállán. Go Vuođđolága bustávat celket ahte mearridanfápmu lea Gonagas hálddus, de dat mearkkaša otná dilis Ráđđehus.
Ráđđehusa molsašumiin lea Gonagasas stuora mearkkašupmi. Dábálaččat addá heaiti stáhtaministtar rávvága Gonagassii dan hárrái ahte gii berrešii válljejuvvot ođđa stáhtaministtarin. Muhto jus parlamentáralaš dilli lea hui eahpečielggas, de ferte Gonagas iežas oaivila mielde válljet gii galggašii válljejuvvot stáhtaministtarin.
Gonagas ja Dronnet mannaba olgoriikkaide stáhtaguossástallamiidda, ja leaba vuostáiváldit go olgoriikkaid stáhtaoaivámuččat bohtet guossin min riikii. Lea Gonagas gii vuostáiváldá amas riikkaid ambassadevrraid Oslos go sii bohtet buktit iežaset dovddusindahkanreivviid. Dat dáhpáhuvvá allaáiggalaš audienssas Šloahtas.
Gonagasas lea Generála dássi Suodjalusas ja Áibmosuodjalusas, ja son lea Mearrasuodjalusas Admirála, ja lea riika bajemus befálaolmmái.
Beaivválaš bargguide Gonagaslaš šloahtas Oslos gullet maid audienssat, ovdanbuktimat, ságastallamat stáhtaministarin, olgoritministarin ja Suodjalusa ovddasteddjiiguin. Gonagas finada dávjá priváhta ja almmolaš institušuvnnain go lea mátkkošteamen iešguđet guovlluin riikkas.
Juohke jagi lágida Gonagasbárra fylkamátkkiid – diekkár mátkkiin soai fitnaba máŋgga suohkanis fylkkas moatti beaivvis. Gonagasbárra geavaha dávjá Gonagasskiippa ”Norge” go mátkkošteaba norgga riddoguovlluin.
Sivdnádallan
Go Gonagas Olav buohccái 1990 giđa, de fertii Ruvdnaprinsaregeanta váldit badjelasas Gonagas doaimmaid nugo Stáhtaoaivámuš. Vuođđolága mielde šattai son Norgga Gonagas go Gonagas Olav oađđái agálašvuhtii ođđajagimánu 17. beaivvi 1991. Nugo su áhčči ja áddjá, de válddii maiddái Gonagas Harald alcces válgasániid "Alt for Norge". Njeallje beaivvi maŋŋá vuortnui Gonagas Harald váli Stuoradikkis. Dronnet Sonja lei váli dahkama dilálašvuođas mielde. Lei gollan 69 jagi dan rájes norgga Dronnet maŋemus lei Stuoradiggesálas.
Gonagas ja Dronnet sivdnádalluiga iežaska sávaldaga mielde Nidarosdomenis Troandimis geassemánu 23. beaivvi 1991. Gonagassivdnádallan lea máŋga duhátjagi boares árbevierru Norggas ja čađahuvvui ovdalaš áiggiid dan oktavuođas go ođđa monárka ruvdnejuvvui. 1908:s sihkui Stuoradiggi ruvdnenparagráfa Vuođđolágas. Gonagas Olav, gii anii hui árvvus árbevieruid, dovddahii ahte son áinnas dáhtui sivdnádallojuvvot Nidarosdomenis. Sivdnádallamiin dáhtui Gonagas Olav vuostáiváldit Ipmila buressivdnádusa gonagasbarggus badjelii. Dán árbevieru hálideigga Gonagas Harald ja Dronnet Sonja fievrredit viidáseappot dalle go Nidaros bisma Finn Wagle sivdnádalai sudno.
Sivdnádallama oktavuođas čađahii Gonasbárra logi beaivásaš birramátkkošteami Lulli-Norggas. Jagi maŋŋá mátkkoštii Gonagasbárra 22 beaivvi njealji davimus fylkkain.
Beroštumit
Gonagasbearaš liiko hui bures falástallamii ja olgoáimmu ovddas vánddardit. Gonagas Harald liiko návddašit luonddu, dan dahká son go bivdá ja lea guollebivddus. Son berošta birasgažaldagain ja lei 20 jagi Verdens Naturfond (WWF Norge) presideanta.
Gonagasbárra lei hui áŋgir Lillehammer olympiija dálvegilvvuid lágideami oktavuođas 1994:s. Gonagas lei Organisašuvdnakomitea (LOOC) gudniovdaolmmoš ja lei ge son gii rabai dieid dálvegilvvuid.
Gonagas lea máŋgii birgen mearkkašanveara bures našuvnnalaš ja internašuvnnalaš borjjastangilvvuin. 1964:s guttii son norgga leavgga Olympiija geassegilvvuid rahpamis Tokyos. 1987:s šattai son ja su fanasveahka máilmmimeasttirin borjjasfatnasiin, ovttatonneriin "Fram X", ja 2005:s šadde sii eurohpameastirin ”Fram XV” borjjasfatnasiin. Gonagas searvá ain áŋgirit gilvoborjjastemiide ja lea juohke jagi mielde našuvnnalaš ja internašuvnnalaš regattain. 2006:s oaččui Gonagas ođđa borjjasfatnasa, ”Fram XVI”.
Majestehta Gonagasa dekorašuvnnat
Majestehta Gonagasas leat čuovvovaš árvomearkkat, medáljat ja dekorašuvnnat:
Eanaš geavaheaddjit váldet oktavuođa telefovnna, e-poastta, neahttahálešteami dahje SMSa bokte. 
Eanet dieđuid das mo don sáhtát váldit oktavuođa midjiide, gávnnat don Jeara mis-siiddus.
Bálvalus-julggaštus
Masa addá Norga.no veahki?
Norga.no lea almmolaš bálvalus mas lea internettportála www.norge.no ja álbmotbálvalus mii vástádida go váldá oktavuođa telefovnnain, neahttaságastallamiin, e-poasttain, SMS:ain, reivviin ja telefáksain.
Norga.no sáhttá du veahkehit dieđuiguin almmolaš ásahusaid, lágaid, njuolggadusaid, geatnegasvuođaid ja vuoigatvuođaid birra. Jus oktavuođaváldin guoská áinnaskasáššiide dahje lágaid dulkomii, veahkehit mii du gávdnat rievttes almmolaš kantuvrra.
Don sáhtát váldit oktavuođa Norga.no’in anonymalaccat.
Vástidanáiggit
Telefuvnnas, neahtaságastallamis ja SMS’as oaccut don vástádusa dákka viđe. 
Olggobealde rahpanáiggi sáhtát don guoddit dieđu neahttaságatallamii, sáddet SMS’a dahje sáddet e-poasta. 
Jus guođát dieđu neahttaságastallamii dahje sáddet SMS’a midjiide, vástidit mii dutnje nuppi beaivvi. 
Jus don sáddet e-poasta, reivve dahje telefáksa, vástádit mii dutnje golmmá beaivvi sisa.
www.norge.no ođasmahttin
Norga.no ođasmahttá dávjá portála sisdoalu. 
Almmatge sáhttá gávdnot sisdoallu mii ii leat áibbas dievaslaš dahje otná beaivvi mielde. 
Jus gávnnat boasttuvuođaid dahje leat cealkámušat, sádde áinnas midjiide e-poasta.
www.norge.no ovdánahttimis deattuhit mii geavaheddjiid dárbbuid ja eavttuid, lassin obbalaš gáibádusaide leat olámuttos ja geavaheaddjiustitlaš.
Giella
Norga.no geahccala deavdit almmolaš bálvalusaid giellageavaheami lága gáibádusaid. 
Mii viggat adnit álkis ja addehahtti giela, sihke www.norge.no’s ja min oktavuođain geavaheddjiiguin. 
Mis lea maiddái ulbmil garvit olgoriika fágadajáldagaid, ja baicca adnit dárogiel sániid ja doahpagiid.
www.norge.no diehtojuohkin ođasmahtto oktanaga girjegillii ja oddadárgogillii. 
Go don válddát oktavuođa minguin cálalaccat, oaccut don vástádusa dan gillii maid ieš leat adnan.
Almmolaš ásahusat main leat almmolaš namat sámegillii dahje kveanagillii leat cállon buot nammahámiiguin.
Almmolaš diehtojuohkima eaŋgalasgillii gávnnat don eaŋgalas oasát norge.no’s, www.norway.no. 
Mii vástidit maiddái oktavuođaváldimiid eaŋgalasgillii.
Dieđut maid don attát ruovttoluotta leat deatálaccat!
Mii beroštit maid don oaivvildat bálvalusaid ja fálaldaga birra maid don leat ožžon. 
Jus don leat árvalusat ođđa bálvalusaide dahje man láhkái mii sáhttit dahkat šaddat buorebun, hálidit mii gullat dus. 
Jus gávnnat maidege maid berre divvut www.norge.no’s, leat mii giitevaccat jus dieđihat midjiide ruovttoluotta.
Gáibadusat olggobealde neahttabáikkiide
Jus galgá biddjo goallos www.norge.no’s neahttabáikái, ferte almmolaš orgána (gielda, fylkkagielda, dahje stáhta) dahje almmolaš doaibma stivret neahttabáikki. 
Almmolaš doaimmain oaivvilduvvo:
    * Hálddašanorgánat ja fitnodagat hálddahuslága §1 mielde ja orgánat mat leat vealtan dán lágas gc. §4
    * gonagasviessu
    * doaimmat main leat almmolaš eaiggádat
    * vuođđudusat ja orgánisašuvnnat mat leat cadnon almmolaš doaimmaide dahje main leat earenoamáš servodatdoaimmat
Eambbo almmolaš neahttabáikkiid kvaliteahta birra
Okta Norga.no ulbmiliin lea váikkuhit almmolaš neahttasiidduid kvaliteahta buorideapmái. 
Norga.no ráhkada almmolaš neahttasiidduid kvaliteahtaeavttuid. 
Kvaliteahtaeavttut ođasmahttojuvvo 2005:s. 
Árvvoštallan lea ovtta násttis guđa nástái, guhtta násti leat buoremus árvosátni. 
Árvvoštallama bohtosiid gávnnat don dás: www.norge.no/kvalitet.
Riikačoakkáldat
Álggugeahčen gaskaáiggi ledje Norggas ollu smávit gonagasváldegottit. Ságamuitalusain lohkat ahte lei Harald Hårfagre (sullii 865 - 933) gii čohkkii Norgga oktan riikan.
Harald Hårfagre áhčči, Halvdan Svarte, lei Vestfold ja Oppland smávvagonagas. Harald galgá leat leamaš sullii logejahkásaš go válddii badjelasas riikka, maŋŋá go Halvdan Svarte manai jieŋa čađa Randsfjordenis ja heavvanii. Muhto Haraldis ledje viidát áigumušat, son mearridii čohkket buot smávva gonagasváldegottiid oktan riikan. Snorres gonagasmuitalusain lohkat ahte son vuortnui ahte ii áigon čuohppat vuovttaid ja skávččaid ovdalgo lei dien mihttomeari joksan, ja danin son oaččui ge dan nama mii sus lei.
Hafrsfjord soahti rehkenasto leat maŋŋemus oassi su čohkkenbarggus, dat lei birrasii 885:s. Vaikko riika dál galggai ge leat čohkkejuvvon ovtta gonagasa vuollái, de lei ain guhkes mátki bissovaš ja nanu organisatuvrralaš ovttadahkii. Leidangen šattai mearkkašeaddjin dán riikkačohkken organiserenbarggus.
Leidangen lei oktasaš, organiserejuvvon mearrasuodjalus mas ledje báikkálaš fatnasat. Dat huksejuvvon Harald Hårfagre bártni, Håkon Adelstensfostre (sullii 920-960) ráđđenáiggis. Riddoguovlluid ássiin lei geatnegasvuohta lágidit gonagassii fatnasiid, fanasveaga ja borramušaid. Áiggi vuollái šattai dát Leidanger geatnegasvuohta rievdaduvvot dábálaš vearrun maid galge máksit gonagassii.
Norgga risttalažžan dahkamis lei čielga riikačohkken doaibma. Risttalašvuhtii joraheapmi dáhpáhuvai guhkes áiggis, muhto Gonagas Olav Haraldsson ja Stiklestad soahti 1030:s navdojuvvojit mearkan dasa ahte dalle lei Norga šaddan risttalaš riikan. Gonagas gahčai ieš dien soađis, muhto dan rájes šattai risttalašvuohta riika almmolaš oskun ja go huksegohte miehtá riikka girkoorganisašuvnnaid, de dat maid nannii riikka gonagasválddi. Maŋŋá jápmimis de aliduvvui Gonagas Olav bassin, ja nu šattai ge Bassi Olav našuvnnalaš symbolan. Su bassivuođa govva váikkuhii dasa ahte risttalašvuohta ruohtasnuvai, muhto dat nannii maid Olav maŋisbohttiid ruvnnoárben gáibádusaid.
Girku fápmu nannejuvvui 1100-logu mielde, go ásahuvvo bissovaš bismagottit ja huksejuvvojedje eanet klosterat. Vuosttaš ruvdnen Norggas lei mánnágonagasa Magnus Erlingson ruvdnen 1163:s, ja dat nannii girku guovddáš saji. Diet nuorra gonagas lei soađis birkebeiner Sverre Sigurdssoniin, ja sus lei eatnis bokte árbenriekti. Son fertii nannet iežas truvdnogáibádusa girku buressivdnádusa bokte.
Riikka iešguđetguovlluid lágadikkit ledje maid doaibman čohkkejeaddjin juo 800-logu rájes. 1270-logus oaččui Norga vuosttaš riikaviidosaš láhkaásahusa, mii lei Magnus Lagabøtes landslov.
Árben ja válljen.
Gaskaáiggi norgga gonagasráđđejupmi lei árbbolaš válljengonagasráđđejupmi. Dat lei nuppiin sániin dadjat sihke árbema ja válljema duohken. Buot gonagasa bártniin lei seamma vuoigatvuohta truvdnui ja sii sáhtte dan gáibádusa ovddidit diggái. Muhto lei dikki áirasiid duohken válljet su dahje hilgut su gáibádusa. Dikki dohkkeheapmi, álbmoga válljen, dagai gonagasfámu lobálažžan.
Go 1163 Truvdnoárbenláhka bođii, de šattai nu ahte buot gonagasbártniin ii lean šat seamma riekti árbet truvnno, muhto lei boarraseamos bárdni gii galggai dan árbet. Dát nannejuvvui 1260:s go Norga oaččui ođđa truvdnoárbenlága. Dan rájes lei Norga čielga árbenriika, gos gonagasfápmu manai árbbis áhčis boarraseamos bárdnái.
Persuvnnalaš uniuvnnat.
1319:s jámii Håkon V Magnusson, ja sus eai lean bártnit árbejeaddjin. Su nieida Ingeborg lei náitalan ruoŧa truvdnoárbbolaččain, gean namma lei Erik. Sudno bárdni, Magnus, árbii ge dasto sihke Norgga ja Ruoŧa. Dát lei álgu eatnat persuvnnalaš uniuvnnaide gaskal Norgga, Ruoŧa ja Dánmárkku.
Norga heajusnuvvá politihkalaččat ja ekonomalaččat 1300-logu mielde, earet eará svartedauden jápmindávdda geažil, ja šaddá čađat heajut oassin dáid uniuvnnain. 1536 rájes šaddá Norga Dánmárkku vuollásaš gulolašriikan.
Stáhtaguossástallan Lulli-Afrihkkás.
Odne álggaheigga Majestehtaguovttos Gonagas ja Dronnet golmmabeaivásaš stáhtaguossástallama Lulli-Afrihkkás. 
Gonagasbárra mátkkošta njunnošis sáttagottis mas leat mielde norgga jođiheddjiid, kultuvrra ja ealáhusaid ovddasteaddjit.
Presideanta Jacob Zuma ja roavvá Zuma sávaiga Gonagassii ja Dronnegii buresboahtima allaáiggalaš buresboahtinseremoniijain Union Buildings nammasaš báikkis. 
Dán báikkis leat ráđđehusa ja Presideantta kántuvrrat, ja dakko birrasis lea viiddis sadji gos leat ollu muitomearkkat. 
Dáppe lágiduvvo maid ođđa presideanttaid virgáibidjanseremoniija.
Buresboahtinseremoniija maŋŋá beasai Gonagasbárra ságastallat Presideantabárain, ja Norgga ja Lulli-Afrihkká sáttagottit lágidedje maid oktasaš čoahkkimiid. 
Maŋŋelaš seamma beaivvi čoahkkimastii Gonagasbárra várrepresideanttain Kgalema Motlanthe.
Rabai olgoritpolitihkalaš seminára.
Dan maŋŋá rabai Gonagas Harald almmolaččat seminára ”States in Fragile Environments” Pretoria universitehtas. 
Okta váldoságastalliin dán semináras lei olgoritministtar Jonas Gahr Støre. 
Rahpansártnistis deattuhii Gonagas Harald earet eará Norgga ja Lulli-Afrihkká buori ovttasbarggu áššiin mat gusket antipersonellmiinnaid gieldimii.
Oahpisteapmi Freedom Parkas.
Freedom Park – Friddjavuođapárka – lea alážis Pretoria gávpogis. 
Párka huksejuvvui dainna áigumušain ahte symbolalaččat soabadit ovdalaš riidduin, ja dat rahppui 2007:s. 
Párka geahččala muitalit Lulli-Afrihkká olbmuid historjjá visuálalaččat ja aktiivvalaččat.
Oahpisteaddjit čájehedje Gonagas Haraldii ja Dronnet Sonjai dán párkka, ja soai beasaiga maid deaivvadit the Field Band Foundation. 
Dán lihtu ulbmil lea addit nuoraide vejolašvuođa ovddidit iežaset návccaid musihkain ja dánsumiin, ja lihtus leamaš ovttasdoaibma Norges musikkorpsforbunddain juo 2001 rájes. 
Lonohallanprográmmain Bands Crossing Borders leat Lulli-Afrihkká korpsamiellahtut studeren ja bargan ovtta jagi Norggas, ja norgalaččat leat leamaš ovtta jagi oahpahusas Lulli-Afrihkkás.
Almmolaš baŋkeahtta.
Eahkes leaba Gonagas ja Dronnet Presideanta Zuma ja roavvá Zumas guossit almmolaš baŋkeahtas mii lágiduvvo Presidential Guest House.
Ruvdnaprinseassa Sonja portreahtta.
Andy Warhol málii Majestehta Dronnet Sonja portreahta 1982:s dáiddára bargolanja guossástallan oktavuođas New Yorkas.
Dalá Ruvdnaprinseassa portreahtta lea oassi viiddis Celebrities govvačoakkáldagas.
Andy Warhol.
Andy Warhol (1928-1987) lei okta njunuš popdáidaga ovddasteddjiin Ameriikkas, ja son lea ráhkadan govaid mat rehkenastojuvvojit ikonan 20. čuohtejagi dáidagis.
Vel sii nai geat eai nu bearehaga beroš dáidagis leat várra oaidnán ja gullan Campbell’s Soup Cans, Disasters ja Marilyns (Marilyn Monroe portreahtat) dáiddačoakkáldagaid birra.
Warhol šattai ieš internašunála celebritet, ja son lea maid dat dáiddár gii dáid áiggiid lea ráhkadan eanemus portreahtaid.
Lea árvvoštallojuvvon ahte son lea ráhkadan birrasii 800 portreahta, badjelaš 25 jagi áigodagas, 1961 rájes gitta iežas jápmimii 1987:s.
Danin lea ge dát suorgi hui guovddážis su dáiddalaš bargguin.
Son málii girječálliid, designeriid, dáiddáriid, vearredahkkiid, gonagasaide gullevaččaid, politihkkáriid ja falástalliid.
Portreahtat sáhtte juogo leat diŋgojuvvon dahje son ieš válljii málet áigeguovdilis olbmuid earenoamáš dáhpáhusaid oktavuođas.
Ovdamearkkadihte 1964:s, dakka maŋŋá go John F. Kennedy goddojuvvui, ráhkadii Warhol ollu portreahtaid presideantta leaskaáhkás; Jackies.
Teknihkka.
Maŋemus namuhuvvon suorggis, go ráhkadii eanemus dovddus Marilyn Monroe, Jackie Kennedy dahje Elisabeth Taylor portreahtaid, de son geavahii fotogovaid mat juo ledje gávdnamis; almmolaš studio govaid, stillgovaid dahje govaid maid gávnnai aviissain.
Diŋgojuvvon portreahtaid ráhkadeamis lea son ieš, dahje su veahkkebargi govvejeaddjin.
Oktasaš buot portreahtaid ráhkadeamis lea ahte vuođđon viidásit bargui lea geavahuvvon govvejuvvon govva.
Fotogovva sirdojuvvo liidnái silkedeaddelan-teknihkain.
Danin šaddet portreahtaide monokrome ivdnedulbodagat; biras ja ravdasázut šaddet dehálaš oasit govas.
Modeallaid ámadeajut ožžot fargga ikona hámi.
Silkedeaddeleapmi geavahuvvui álggos eanas go govaid galggai ođđasisráhkadit vuovdima várás, dassážii Warhol geavahišgođii dan teknihka iežas dáidagis.
Gávdnojit Warhol-portreahtat gonagasain, nugo Majestehta Dronnet Margrethe II ja H.M. Dronnet Elisabeth II (gullet ráidui Reigning Queens, 1985).
Muhto dábálaččat leat dat ráhkaduvvon almmolaš fotogovaid vuođul.
Eai leat galle gonagasaide gullevačča geat leat čohkkán modeallan dán máilmmibeakkán dáiddárii, muhto berre gal namuhit ahte Monaco Gonagaslaš Allavuohta Prinseassa Caroline ja Majestehta Dronnet Sonja leaba dan dahkan.
Deaivvadeapmi Warholain.
Majestehta Dronnet lohká ieš ahte su deaivvadeapmi Warholain lei miellalági niehkovásáhus.
”Son lei unni ja guoirras, áibbas šovkes olmmái gean vuovttat ledje ártegit stellejuvvon… Son vuostáiválddii min dego gonagas, ja celebre guossit bohte ja manne – dego hoavvabargit.
Son lei duođai árvvusadnojuvvon olmmoš.
Son lei buorrelunddot humohislágan olmmoš gii orui liikomen leat veaháš suoivvanbealde, soittii lea njáigu”.
(Brun, Hans-Jakob, Impulser, s. 106-107).
Golbma dain govain maid dát dáiddár govvii Ruvdnaprinseassas dan botta go lei su guossis, leat dál oassin The Andy Warhol Museum čoakkáldagas Pittsburghas, Pennsylvanias.
Ruvdnaprinseassa Sonja portreahtat.
Portreahttaráiddus Kronprinsesse Sonja leat mielde 6 máleriija main leat iešguđetlágan ivdneheiveheamit, ja visot portreahtat leat seamma sturrodagas go eanas su eará govat dán dáiddasuorggis; 103x103 cm. 
Warhol bargguin leat dávjá máŋga eksemplára ovtta ráiddus.
Ja okta dain variánttain bázii dábálaččat Warhol vuorkái.
Dán vuorkká sisdoallu šattai maŋit áiggi, dáiddára iežas dáhtu mielde, Andy Warhol Foundation.
Okta Majestehta Dronnega portreahtain vuvdojuvvui gieskat dieppe.
Eanas Majestehta Dronnega portreahtat leat dál priváhta opmodat, muhto guokte gova leat almmolaš vuorkkáin dáid ásahusain:Nasjonalmuseet for kunst, arkitektur og design ja Astrup Fearnleys Samlinger.
Soahtejagit 1940-1945
Duiska soahteveahka fallehii Norgga cuoŋománu 9. beaivvi iđit 1940. Duiska okkupašuvdnafápmu geahččalii oažžut vuollásis Gonagasa ja Ráđđehusa, ja nu bágget Norgga vuollánit, muhto sihke Gonagasbearaš, Ráđđehus ja eanas stuoradiggeáirasat besse Oslos báhtarussii ovdalgo duiskalaččat bohte gávpogii
Falleheapmi.
Cuoŋománu 9. beaivvi ija 1940 lei soahtafanas Blücher jođus Oslovuona guvlui. Ovttas máŋggain eará, smávit fatnasiiguin, láidii Blücher duiska soahteveagaid oaivegávpoga guvlui. Sin bargun lei váldit fáŋgan Gonagasa ja Ráđđehusa, ja nu bágget Norgga johtilit kapituleret.
Muhto riddosuodjalus fuomášii dáid duiska soahtefatnasiid Færder buohta, ja maŋŋil Bolærne buohta. Diehtu amas soahtefatnasiid birra sáddejuvvui Oscarsborg ladnái, man sajádat lei hui vuohkkasit, dakko gokko Oslovuotna lea seakkimus. Go duiska soahtefatnasat jovde Drøbaksundii, gohčui Oscarsborgga kommandánta, oberst Birger Eriksen, fallehit. Moses” ja ”Aron” kanuvnnat deive Blüchera, ja dakka maŋŋil bombejuvvui dát soahtefanas maiddái Nordre Kaholmen torpedovearjjuiguin. Diibmu 06:22 vuojui Blücher, ja eanas oassi soahtefatnasa veagas, mas ledje badjel 1300 olbmá, dušše.
Blücher vuodjun bissehii gaskaboddosaččat duiska soahteveaga lahkoneami Osloi. Ja de oaččui ge Gonagasbearaš, Ráđđehus ja stuora oassi Stuoradikkis dan áiggi maid dárbbašedje báhtarit sihkarvuhtii.
Gonagasa vuosttaš biehttaleapmi.
Liigetoga, mas ledje Norgga njunuš politihkalaš jođiheaddjit, guđii Østbanen togastašuvnna Oslos. Elverumas attii Stuoradiggi Gonagassii ja Ráđđehussii fápmudusa stivret riikka nu guhká go soahti bisttii.
Cuoŋománu 10. beaivvi deaivvadii Gonagas Haakon duiska sáttaolbmáin, Curt Bräuer. Duiskalaččat gáibidedje ahte Nygaardsvold ráđđehus, mii lei biehttalan kapituleret, galggai luohpat ja ahte Gonagas galggai nammadit ođđa, duiskaustitlaš ráđđehusa, maid našunalsosialista Vidkun Quisling galggai jođihit.
Gonagas ovdanbijai duiskalaččaid gáibádusaid earenoamážit gohččojuvvon stáhtaráđđái Nybergsunddas. Son attii dihtosii ahte ráđđehus diehttelas fertii ieš friddja vuođu alde mearridit maid áigu dahkat, muhto son ieš gal ii sáhttán miehtat duiskalaččaid gáibádusaide. Son áiggui ovdal guođđit gonagasaráđđenfámu ovdal go nammadit Quisling stáhtaministtarin.
Ráđđehus guorrasii Gonagasa oaivilii ja mearridii doalahit vuostálastima. Duiskalaččat vástidedje garra bombemiin Nybergsundda vuostá.
Eksiila.
Dađistaga bođii čielggasin ahte Norga ii sáhttán birget duiska soahtefámu vuostá, ii vel alliánsariikkaid vehkiin ge. Ja go alliánsariikkat mearridedje geassádit, de fertii Gonagas dahkat dan lossa mearrádusa ahte son ieš, ovttas Ruvdnaprinssain Olaviin ja Ráđđehusain fertejedje guođđit riikka. Geassemánu 7. beaivvi guđđe sii Norgga eŋgelas ruossárfatnasiin Devonshire. Norgga eksilráđđehus ásahuvvui Londonis. Lei dehálaš doalahit vuođđolágalaš fámu dakkár eatnamis mii ii lean okkuperejuvvon. Dáppe jođihii ja koordinerii eksilráđđehus norgga vuostálastinbargguid čuovvovaš vihtta jagi.
Gonagas Haakon šattai dehálaš, čohkkejeaddji symbolan vuostálastinbargguin ja friddja Norgga dovdomearkan. Gonagasa radiosártnit Londonis nanusindahke olbmuid ja nannejedje vuostálastindáhtu.
Norggas geahččalii duiska okkupašuvdnafápmu, man jođiheaddji lei Riikakommiseara Josef Terboven, ásahit Riikaráđi. Dan galggai Stuoradiggi válljet ja dat galggai leat okkupašuvdnafámu ovttasbargoásahus. Muhto dán ortnega ásaheapmái lei dat eaktu ahte Gonagas galggai guođđit gonagasfámus. Sártnistis suoidnemánu 8. beaivvi 1940 čilgii Gonagas Haakon mii su mielas lea su geatnegasvuohta Norgga Gonagassan, ja fas biehttalii Gonagas guođđimis doaimmas.
Čakčamánu 25. beaivvi loahpahuvvo viimmat buot áigumušat ahte ásahit riikaráđi. Terboven buvttii cealkámuša ahte Gonagas ja Ráđđehus leat biddjojuvvon eret ja ahte buot eará bellodagat go Nasjonal samling ledje lobiheamit. Buot doaibma mii guoskkai Gonagasvissui, gildojuvvui. Gonagas Haakon ja eksilráđđehus vástidedje ahte sii áigo ain joatkit soahtat dassážii Norga šattai fas friddjan.
Geassemánu 30. beaivvi 1944 nammadii Ráđđehus Londonis Ruvdnaprinssa Olav suodjalushoavdan. Son válddii badjelasas norgga soahteveagaid jođiheami ja ovttasbarggu alliánsariikkaiguin.
Ruvdnaprinseassa Märtha.
Juo cuoŋománu 10. beaivvi ija vuostá mátkkoštii Ruvdnaprinseassa Märtha badjel ráji Ruŧŧii oktan Ruvdnaprinsabára golmmain mánáin. Doppe sii orro ruoŧabeale sogalaččaid luhtte gitta borgemánu 12. beaivvi rádjái. De sii vulge viidáseappot USA:ii, go presideanta Franklin D. Roosevelt lei bovden sin dohko. Orudettiin doppe barggai Ruvdnaprinseassa váibbakeahttá norgga beroštumiid ovddas, ja su ustitvuohta presideanttabárain attii sutnje váikkuhanfámu.
Ruoktotboahtin.
Duiska kapitulerii miessemánu 8. beaivvi 1945. Miessemánu 13. beaivvi bohte Ruvdnaprinsa Olav ja vihtta stáhtaráđi ruovttoluotta friddja Norgii. Gonagas Haakon, Ruvdnaprinseassa Märtha ja earát bearrasiš bohte geassemánu 7. beaivvi, beaivvát ala vihtta jagi maŋŋá go Gonagas ja Ruvdnaprinsa leigga šaddan guođđit riikka.
